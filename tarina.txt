Commitit
Tietoa tallennetaan Git-projektiin committeina. Commit on eräänlainen paketti projektin tiedostoihin tehtyjä muutoksia. Käytännössä muutokset tarkoittavat esimerkiksi sitä, että tekstiä lisättiin tai poistettiin jostain projektin tiedostosta.

Committia voi ajatella uutena askeleena kohti valmista projektia. Jokaisessa commitissa lisätään edelliseen committiin jotain muutoksia. Esimerkiksi ohjelmaa koodattaessa uuden toiminnallisuuden lisääminen voitaisiin luontevasti paketoida yhteen committiin.

Commitin luominen tapahtuu niin, että siihen haluttavat muutokset lisätään staging-tilaan. Kun kaikki halutut muutokset ovat kyseisessä tilassa, ajetaan commitin luova komento, joka yhdistää kaikki stagingissa olevat muutokset yhdeksi commitiksi.
